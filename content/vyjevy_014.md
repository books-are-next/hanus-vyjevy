---
title: Sedmý výjev
contentType: poetry
---

<section>

_(soupodstatný)_

blikal ten den a kolmo do mě vpínal  
zhmotnělé kapky nehmotného vína  
a dal mi všechno ze slov ve třech zahrát  
hrad věčných zahrad

</section>

<section>

když jsem skryl prsty očí v pěsti víček  
med prostoupil mě, Samsonovo lvíče  
vše sklání se a sklápí těmi slovy  
sklo věčných sklovin

</section>

<section>

pak sběhl jsem se jako cesty v jedné  
vstalo mě půl, jak den, a celý sedne  
ret věčných loret

</section>

<section>

poznám-li doutnat, je mi zřejmo hořet  
výhní, v níž stříbrem žízní o tvar  
tvá věčná kotva

</section>
