---
title: Osmý výjev
contentType: poetry
---

<section>

_(přednáboženský)_

v přednáboženských kolenou — tvé klouby  
praskají, jak si kleká krotká noc  
jak zasypává hroby, které hloubíš  
jak páře, co je tebou protkáno

</section>

<section>

klekaná zem se tlakem rozteskní  
když oráč textu obkružuje souvrať  
v mezích tvé psýché, tiché, groteskní  
jak vertikála, která (v čase) couvla

</section>

<section>

klečící ve mně, zmrtvýchvstalý gestář  
sklápějí hlasy k mezím sdělitelna  
za což se (nejčastěji rýmem) trestáš

</section>

<section>

obracíš na víru jak (v solné sloupy) bělma  
a zasypáváš hroby, které hloubí  
v přednáboženské hlíně tvoje klouby

</section>
