---
title: Jedenáctý výjev
contentType: prose
---

_(březnový)_

_na stole sestra — černobílý výjev  
do ucha rvou jí rozžhavenou jehlu  
aby v něm měla díru a já přišel  
k prvnímu ze svých stehů_

_jak rudý Kristus v plenkách, párměsíční parchant  
zbavený barev, vychlístnutý zrakem  
na můstky přistavené k cizím archám  
ten třetí vedle Barabáše, svatý Kraken_

_zakažte březen, ať se nenarodím  
zakažte duben, abych neumřel  
při pádech ze schodů, uprostřed černých hodin_

_„po dlouhém boji podleh’ autocenzuře“  
ten neurotický pokušitel smrti  
co prostál celý život na padrti_
