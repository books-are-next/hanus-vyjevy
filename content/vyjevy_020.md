---
title: Třináctý výjev
contentType: prose
---

<section>

_(nešťastný)_

_zátiší s ohněm, akty proláklin  
portréty smolných loučí  
zborcená perspektiva volá klín  
věřícím před smrtí je mluvit se svým bohem_

</section>

<section>

_jsi krásná v nesmrtelných očích  
a nesmrtelná v kráse jako věčný oheň  
macecho z nikdy nepoznaných končin  
jsme tvoje cévy, strachem zúžené_

</section>

<section>

_a tvoje srdce je náš růženec  
nejčistší olej — tvoje jméno  
na plátnech, uvnitř doživotních rámů_

</section>

<section>

_pouští svých palet nesli prázdnou schránu  
k vlastnímu údivu až příliš otevřenou  
„exitus nastal kolem sedmé k ránu“_

</section>
