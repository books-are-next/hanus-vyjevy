---
title: Devatenáctý výjev
contentType: prose
---

<section>

_(chorálový)_

_jsou ve mně místa, odkud není vidět  
na skálu pod těmi, kdo stojí na útesech  
jazyky přiléhají k patru, v přilepené střídě  
dokončí ticho, rozplynou se v chlebech_

</section>

<section>

_mezitím, pobit nepůvodním kovem  
k hladině probublá se list  
a designáty větví obalí se slovem  
volaným z neslýchaných míst_

</section>

<section>

_vodou se pročkáš k uvěření skále  
tím pevnější, čím víc jsi od ní vzdálen  
zářeky sloves vyschnou o povodních_

</section>

<section>

_a s nimi hloubky hladin, zmizelé  
chorály zazní tisíc tónů od nich  
_ó považ teď_, kde dřímá Cizelér_

</section>
