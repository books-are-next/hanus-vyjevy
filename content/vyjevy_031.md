---
title: Dvacátý třetí výjev
contentType: prose
---

_(archandělský)_

_někdy je příliš mnoho povyku  
pro noc, mě ale klidně zhasni  
do hrobu zavři, už jsem odvyknul  
světlům i zvukům, spolehnul se na sny_

_někdy je mnoho nocí, které nemizí  
to archandělé hrají na křídla  
hru, která nepřipouští remízy  
a má jen domluvená pravidla_

_nehledě na případy ústních svazků  
lze archandělům také vyznat lásku  
škrtnutím nocí, podtržením komet_

_noci mě vábí tím víc, že jsem slabý  
není to dávno, co jsem se chtěl zabít  
proto jsem napsal archandělům sonet_
