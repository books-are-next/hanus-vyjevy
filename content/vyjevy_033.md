---
title: Dvacátý pátý výjev
contentType: poetry
---

<section>

_(denní)_

kde drť, kde jazyk i kdekdo  
mocné jsou spousty soust a noci  
máš větu, do níž cosi vykvetlo  
a nebylo to ledajaké cosi

</section>

<section>

ode dne, jeho úpatí  
ke špicím, nota k notě  
jak infinitiv _stúpati_  
jít, šutry lásek v botě

</section>

<section>

jak ospravedlníš ten foném?  
co je ti po něm? krákorat  
smíš třikrát denně, akorát

</section>

<section>

tak abys přežil, honem —  
máš tam tý smrti eště hodně?  
_po dně, Ondřeji, po dně_

</section>
