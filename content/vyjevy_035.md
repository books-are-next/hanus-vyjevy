---
title: Dvacátý sedmý výjev
contentType: prose
---

_(nádražní)_

_mák kolem kolejí se zbláznil  
a bloudí pohledem po oknech cizích vlaků  
podřezal se a krví napsal na zeď  
Masarykova nádraží _death, fuck you__

_jó, sebevrazi budou první v nebi  
milenci vůle, nádražáci bytí  
(být je jen slovotvorně chudší nebýt  
a koleje jsou vyložený I-ťing)_

_v Děčíně mají krásné nádraží  
nikde jsem neměl hezčí kocovinu  
cítil jsem tehdy pukat jádra žil_

_a Morava má nejkrásnější ženy  
ó, Brno… Znojmo… křídla holubic  
nasedám do vlaku, co jede do Úbic_
