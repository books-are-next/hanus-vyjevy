---
title: Třicátý čtvrtý výjev
contentType: prose
---

<section>

_(kocouří)_

_zasadili jsme přelomený krumpáč  
tam, kde se pod tújemi honí kocouři  
(ten jeden nevidí a druhý nemluví)  
tam na zahradě, jak je studna, loch a žumpa_

</section>

<section>

_jsou věci, které slovem neochočíš  
máme jich plné dlaně, dny, sny, světy  
a sebelepší rým je nevysvětí  
mají svá tichá místa v jeho očích_

</section>

<section>

_neznám se k příběhům a ony zase ke mně  
jedinou spojnicí všech takřečených přeměn  
je náhoda a zvyk_

</section>

<section>

_už jsem si zase šlápnul na jazyk?  
vždyť jsou to samé nezbádané vrstvy  
ach, fialko, jak voníš mezi prsty!_

</section>
