---
title: Třicátý šestý výjev
contentType: prose
---

_(břevnovský)_

_to byla Květná neděle a Břevnov odpovídal  
(_i s tebou, amen, neboť tvé je…, Pane, smiluj se_)  
ty, liturgická panna v krvi po modlitbách  
jsi vystoupila za práh iluze_

_pod oranžovým kultem doznívali kosi  
čas praskal ve švech, nešlo ho už měřit  
na pravoboku alkoholik ve své lodi  
dopíjel posledních pár vteřin_

_pak střih a záblesk, čisté vědomí  
kontury zmizely, svět zařval relacemi  
náhle ho nešlo dělit dvěma, třemi_

_měřítka praskla odspodu a ječí  
jsem v tobě šťastný, čase, odstup ode mě  
to byla Květná neděle a Břevnov oněměl_
