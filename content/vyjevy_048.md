---
title: Čtyřicátý výjev
contentType: poetry
---

<section>

_(poslední)_

když v lesoparku prší perleť  
dlaní tě jemně osuším  
jazykem někdejšího patetika  
jenž byl mi vším

</section>

<section>

zemřu-li, zemřu v tobě, malou  
smrtí, která mě neděsí  
stínohrad padl, nová země  
je pod novými nebesy

</section>

<section>

a dosud není zmapována  
mí mrtví sedí na plovárnách  
a koťata mi leží v klíně

</section>

<section>

pozdravy smrti, sbohem hlíně  
a poslední verš pro poslední sonet  
fialko, už tebou budu navždy vonět

</section>
