---
title: Šestý výjev
contentType: poetry
---

<section>

_(urnamentální)_

zde končí život, mezi hrušní  
a třetí ráno, mrtví půjdou  
vysoušet rosu, na zádušní  
se posvěcuje paměť, půdou

</section>

<section>

se plazí za měděným hadem  
kořeny smyslu, jehož listy  
se suší v urnách se lžikristy  
jdeme vpřed časem, jenže zadem

</section>

<section>

_dnes už si ani nevzpomínám_…  
kráčíme k cíli, jenže jinam —  
čas rozhoduje o prostoru

</section>

<section>

a spasení se dopros tvorů  
vřeštících neúprosným durem  
_buď pozdraven, obsahu uren_

</section>
