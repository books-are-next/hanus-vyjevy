---
title: Jedenáctý výjev
contentType: poetry
---

<section>

_(březnový)_

na stole sestra — černobílý výjev  
do ucha rvou jí rozžhavenou jehlu  
aby v něm měla díru a já přišel  
k prvnímu ze svých stehů

</section>

<section>

jak rudý Kristus v plenkách, párměsíční parchant  
zbavený barev, vychlístnutý zrakem  
na můstky přistavené k cizím archám  
ten třetí vedle Barabáše, svatý Kraken

</section>

<section>

zakažte březen, ať se nenarodím  
zakažte duben, abych neumřel  
při pádech ze schodů, uprostřed černých hodin

</section>

<section>

„po dlouhém boji podleh’ autocenzuře“  
ten neurotický pokušitel smrti  
co prostál celý život na padrti

</section>
