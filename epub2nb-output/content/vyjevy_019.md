---
title: Dvanáctý výjev
contentType: poetry
---

<section>

_(pohřební)_

krev, šlechta těla, převyšuje tepem  
(zápůjčkou zvuku) maso, kůži, kosti  
být bubeník, mám blány bubnů z tepen  
metronom ze srdce a noty na vnitřnosti

</section>

<section>

otvírám město jako krabici  
pravdou je holá smrt a každý zářez  
do masa křiví nespočetné tváře  
průvody rakví, noty na bicí

</section>

<section>

změní se rytmus, promění se věty  
a budu bezpodmětný, bezpředmětný  
hřbitůvek ve Slabčicích sklidí moje stáří

</section>

<section>

_nad horami slunko září  
stoupá výš a výš  
práce čeká, hospodáři, a ty v hrobě spíš_

</section>
