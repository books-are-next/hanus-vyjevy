---
title: Dvanáctý výjev
contentType: prose
---

_(pohřební)_

_krev, šlechta těla, převyšuje tepem  
(zápůjčkou zvuku) maso, kůži, kosti  
být bubeník, mám blány bubnů z tepen  
metronom ze srdce a noty na vnitřnosti_

_otvírám město jako krabici  
pravdou je holá smrt a každý zářez  
do masa křiví nespočetné tváře  
průvody rakví, noty na bicí_

_změní se rytmus, promění se věty  
a budu bezpodmětný, bezpředmětný  
hřbitůvek ve Slabčicích sklidí moje stáří_

_nad horami slunko září  
stoupá výš a výš  
práce čeká, hospodáři, a ty v hrobě spíš_
