---
title: Sedmnáctý výjev
contentType: prose
---

<section>

_(noční)_

_v zívání trhlin zdál se — kdo že?  
stál by tu nebýt konců stání  
otřel by křídla do rohože  
políbil matku na sklo skrání_

</section>

<section>

_pohyb? jsou sloupy vděčny větru?  
prach oděru? chceš neznámým  
pohybem nechat hořet větu  
v syntaxi víry před chrámy?_

</section>

<section>

_píšťalou dní tak oprýskaní  
šeptáme nadhudební přání  
být hmatem v prstech Boží dlaně_

</section>

<section>

_být jícnem noci, spolykané  
zíváním trhlin v píšťale  
přes tvoje hrany, křišťále_

</section>
