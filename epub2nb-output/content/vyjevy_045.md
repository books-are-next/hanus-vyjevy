---
title: Třicátý sedmý výjev
contentType: prose
---

_(jasmínový)_

_až temné noci splynou s jasnými  
až si čas uvědomí, že je tu  
ne k odkrývání našich skeletů  
ale aby nám bílé jasmíny_

_nepřišly samozřejmé jako krev  
až zahovoří nezmatenou řečí  
chrám, ve kterém se před Přírodou klečí  
až na rakev nám bude líto dřev_

_až kosti slov se zlomí v čistý dur  
až jejich morek zcela vycucáme  
až přijde onen vytoužený kámen_

_až začne sálat Bůh, jenž vystydnul  
pak mi dej pusu, ať se probudím  
mně stačíš ty a jednoduchý rým_
