---
title: Čtyřicátý výjev
contentType: prose
---

_(poslední)_

_když v lesoparku prší perleť  
dlaní tě jemně osuším  
jazykem někdejšího patetika  
jenž byl mi vším_

_zemřu-li, zemřu v tobě, malou  
smrtí, která mě neděsí  
stínohrad padl, nová země  
je pod novými nebesy_

_a dosud není zmapována  
mí mrtví sedí na plovárnách  
a koťata mi leží v klíně_

_pozdravy smrti, sbohem hlíně  
a poslední verš pro poslední sonet  
fialko, už tebou budu navždy vonět_
